---
title: "Brukeropplevelse"
ingress: "Alle i teamet er ansvarlige for at det de lager er av høy kvalitet og har en god iboende brukeropplevelse.

Denne siden har som formål å gjøre det enkelt for deg å følge prinsipper og beste praksis for god brukeropplevelse."

navigation_link:
  subtitle: "Prinsipper"

banner:
  image:
    src: "/illustrations/illustration-03.png"
    alt: "Illustrasjon av en person som holder mobilskjerm på kneet sitt"
---

## Prinsipper
# Digdirs prinsipper for god brukeropplevelse

# Start med brukeren, ikke løsningen

Disse fem stegene for brukerinvolvering er et verktøy som skal hjelpe oss å jobbe brukerorientert. Det skal kunne brukes av alle som jobber i produktteam. Målet er at det skal være lett for produktteamene å komme i gang med brukerinvolvering og fortsette å gjøre det. Bruk dette som et utgangspunkt for diskusjoner i teamet om når, hvem og hvordan dere skal involvere. Det er aldri for sent å begynne. Og litt er bedre enn ingenting.
De fem stegene tar utgangspunkt i spørsmål vi må stille når vi planlegger brukerinvolvering. Hvert steg inneholder råd og tips til hva dere må gjøre for å svare på spørsmålene. I tillegg er det lenker til verktøy og ressurser.

Disse spørsmålene får dere hjelp til å svare på:
1. Hvem er brukerne? Hva vet vi fra før?
2. Når skal vi involvere?
3. Hvilke metoder skal vi bruke?
4. Hvordan skal vi rekruttere?
5. Hvordan skal vi dokumentere, følge opp og dele innsikten?

---

## 1. Forstå brukerne dine og hva de skal gjøre

Før du lager noe må du vite hvem som skal bruke det og hva de skal bruke det til. Digdir har ulike brukergrupper. Når du vet hvem brukerne er må du finne ut hva som kjennetegner dem. Her er eksempler på spørsmål det er lurt å finne svaret på:
- Hvilken situasjon er de i når de skal bruke produktet ditt?
- Hvor ofte skal de bruke det?

Det kan være nyttig å bruke personas som representerer brukergruppen, se eksempler på personas [her] (https://www.designsystemet.no/god-praksis/brukerinnsikt/brukergrupper-som-er-digitalt-sarbare).

Hvis vi ikke allerede har data eller innsikt som svarer på disse spørsmålene, må du skaffe relevante data og analysere dem. Det gjør du ved å involvere brukerne. Les mer om hvordan du kan gjøre det i punkt 2-5.

### Tips til hvor du kan finne data og innsikt:
- **Innsiktsbiblioteket:** her har vi samlet noe innsikt. Se mer på [Github](https://github.com/digdir/innsiktsbibliotek).
- **Brukerstøttene våre:** de kategoriserer alle henvendelsene vi får og kan utdype med kvalitative observasjoner.
- **Spør en venn** i et annet team som jobber med samme brukergruppe.

---

## 2. Involver brukerne på ulike tidspunkter

Det beste er å involvere fra start, når vi definerer problem vi skal løse. På den måten kan vi vite at vi prioriterer å løse det problemet som er viktigst for brukerne.

Det er likevel aldri for sent å begynne, og vi skal involvere brukerne i ulike faser i arbeidet. Når dere skal involvere kan likevel variere fra gang til gang og mellom store og mindre oppgaver. Diskuter hvor dere skal prioritere med resten av teamet.

Husk at vi allerede har en del innsikt i hvilke problemer brukerne har. Et samarbeid med brukerstøttene våre er et bredt sted å begynne for å forstå problemene brukerne har.

Overordnet om hvorfor vi involverer i ulike faser:
1. **Stille diagnose:** Vi involverer for å sikre at vi løser rett problem og forstår brukerne våre.
2. **Utforske og definere:** Vi involverer for å kartlegge brukerreisen og teste konsepter.
3. **Utvikle og levere:** Vi involverer for å teste i et tidlig og senere stadium med brukernes behov.

---

## 3. Velg riktig metode

Hvilke metoder vi skal bruke avhenger av hva vi skal finne ut. Før du velger metode må du derfor definere en problemstilling du vil undersøke og/eller mål for undersøkelsen. Her kan du se en oversikt over hvilke metoder som passer til hva. (lenke til det Alise lager når det er klart på designsystemet.)

Når vi kan, bør vi bruke ulike metoder for å undersøke en problemstilling. Det kalles metodetriangulering. Det øker sannsynligheten for at analysen vår er gyldig og pålitelig, og at vi får en helhetlig forståelse for problemet vi skal løse og brukerbehovene.

En vanlig måte å løse det på er å kombinere kvalitativ og kvantitativ metode. Kvalitativ metode kan for eksempel gi informasjon om hva problemet er, mens kvantitativ metode kan gi informasjon om hvor mange som har det samme problemet.

Overordnet om hvilke metoder vi kan bruke i ulike faser:
1. **Stille diagnose:** Kvalitative intervjuer, deltakende observasjon, spørreundersøkelser, data fra brukerstøtte og statistikkverktøy.
2. **Utforske og definere:** Kvalitative intervjuer, brukerdata.
3. **Utvikle og levere:** Brukertest, data fra statistikkverktøy, spørreundersøkelser.

---

## 4. Involver reelle brukere

Det beste er å involvere reelle brukere. Det betyr de som trenger og kommer til å bruke det vi lager. Husk også å involvere ulike grupper med ulike forutsetninger. Vi bør sikre at produktene våre kan brukes av alle, så må vi involvere de som av ulike grunner strever med digitale tjenester. Les mer om disse gruppene her [Brukergrupper som er digitalt sårbare - Designsystemet](#).

Det kan likevel også være nyttig å involvere andre som hjelper brukerne eller kjenner dem godt av andre grunner. Eksempler på det er familie og venner av brukerne, vår egen brukerstøtte og kolleger som samarbeider med brukerne.

Noen ganger er det også bedre å teste på en kollega enn å ikke teste i det hele tatt. Hvis du skal teste mindre justeringer av et design eller mindre tekster, kan du be en kollega som jobber med noe annet om å teste.

For å få tak i brukere kan du:
- Få kontaktinfo fra brukerbasen (lenke [Nå når det lettere å rekruttere brukere](https://digdir.sharepoint.com/SitePages/N%C3%A5-blir-det-lettere-%C3%A5-rekruttere-brukere.aspx)).
- Rekruttere via brukerorganisasjoner (lenke kommer).
- Oppsøke steder brukerne er og ta direkte kontakt.

Overordnet om rekruttering i ulike faser:
1. Stille diagnose: Reelle brukere, hjelpere og kollegaer som har kontakt med brukerne.
2. Utforske og definere: Reelle brukere, hjelpere
3. Utvikle og levere: Reelle brukere, kollega

---

## 5. Analyser sammen og dokumenter funnene

Data er ikke det samme som innsikt. For å få innsikt må vi analysere dataene vi samler inn. Det gjelder både de kvalitative og kvantitative dataene vi har. En observasjon i en brukertest er et eksempel på kvalitativ data.

Dataene og analysen må også dokumenteres. Funnene skal deles i innsiktsbiblioteket på en måte som gjør det anvendelig for andre, les mer om det her: [Felles innsiktsbibliotek - Designsystemet](https://www.designsystemet.no/god-praksis/brukerinnsikt/felles-innsiktsbase).

Dere må så prioritere hvilke funn dere skal gjøre noe med. Etter en brukertest er det viktig å bli enige om hvordan de prioriterte funnene skal følges opp.

Det er ulike måter å analysere data på, les mer om det her (lenke kommer).

Det er nyttig å ha en felles muntlig oppsummering etter et intervju eller brukertest der flere har observert. På den måten får alle muligheten til å trekke frem det de mener var de viktigste observasjonene. Les mer her (lenke metodebeskrivelser, kommer).

### Overordnet om analyse i ulike faser:
- **Stille diagnose:** Hvilke hovedtrekk ser vi fra all innsikten?
- **Utforske og definere:** Hvilke problemer kan løses med design og hvilke krever mer utvikling?
- **Utvikle og levere:** Når kan vi få ut det som er enklest å fikse og reteste det, og hvordan legger vi det som tar litt tid inn i planene?

